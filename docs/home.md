# Journalistieke Vrijheid in Beeld: Invloed van Politieke Regimes en Conflicten
Groep: *D1 - Walvisualisatie*

Anne Beks - 15237621, 

Glenn de Graaff - 15149013, 

Noor Koevoet - 15054039, 

Job Kolhorn - 15217140

## Introductie
Persvrijheid is een principe dat stelt dat de pers vrij is om te schrijven, zeggen en publiceren wat zij willen. De overheid is in beginsel verboden om censuur toe te passen en mag niet vooraf controleren wat wel of niet gezegd mag worden. In Nederland is persvrijheid, samen met het recht op meningsuiting, vastgelegd in artikel 7 van de Grondwet [(Ministerie van Justitie en Veiligheid, 2022)](./referenties). Ook in andere landen en binnen Europees verband zijn er wetten die persvrijheid en vrijheid van meningsuiting beschermen.

Om te verzekeren dat journalisten hun werk veilig kunnen doen, hebben zij een beschermde status van het Europese Hof voor de Rechten van de Mens (EHRM). Journalisten brengen informatie naar buiten over algemeen belangrijke zaken en zijn daarom van cruciaal belang voor de democratie. Hoewel er vrijheid is om te publiceren wat men wil, betekent dit niet dat dit onbestraft kan gebeuren. Wanneer publicaties discriminerend zijn of aanzetten tot opruiing, kan iemand aangeklaagd en veroordeeld worden. Dit gebeurt echter pas achteraf; vóór publicatie is censuur niet toegestaan.

In veel landen is persvrijheid echter niet gegarandeerd. In landen met een autocratisch regime is de vrijheid van meningsuiting vaak beperkt of volledig afwezig. Ook in landen waar conflicten gaande zijn, zijn er mogelijk meerdere machten aan de leiding, of lijkt er niemand aan de macht te zijn. In zulke situaties is het moeilijk om te waarborgen dat de wet wordt nageleefd.

Deze data-analyse zal onderzoeken of de mate van persvrijheid wordt beïnvloed door conflicten of de mate van democratie. Door gebruik te maken van data van Reporters Without Borders (RSF), The Armed Conflict Location & Event Data Project (ACLED) en Our World in Data, zullen we scores en ranglijsten analyseren rondom persvrijheid, democratie en conflicten wereldwijd.

Er zijn verschillende factoren die de mate van persvrijheid in een land kunnen beïnvloeden. Een belangrijk aspect is de aanwezigheid van conflicten. Conflicten kunnen de veiligheid van journalisten bedreigen, leiden tot verhoogde censuur en beperkingen opleggen aan de informatievoorziening. Hierbij zijn we bij het eerste perspectief gekomen: conflicten verminderen de persvrijheid. Daarnaast speelt het type bestuursvorm een cruciale rol. Autocratische regimes hebben vaak strenge controlemechanismen om kritiek en onafhankelijke berichtgeving te onderdrukken, waardoor de persvrijheid ernstig kan worden beperkt. Hieruit volgt het tweede perspectief: autocratische bestuursvormen verminderen de persvrijheid.